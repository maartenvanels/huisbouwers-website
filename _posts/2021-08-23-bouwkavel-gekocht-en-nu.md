---
layout: post
title:  "Bouwkavel gekocht, en nu?"
tags: [Kavel]
image: "./assets/images/bouwgrondtekoop.jpg"
---

Een eigen huis bouwen, het is voor veel mensen een droom. Hoe tof is het om een woning te ontwerpen die precies aansluit bij jouw woonwensen en -behoeftes. "The Sims" in real life (maar dan helaas zonder cheatcodes voor onbeperkt budget ;)). Voor veel mensen blijft het echter een droom, want een eigen huis bouwen is niet voor iedereen weggelegt. Ten eerste is nieuwbouw niet goedkoop en daarnaast zijn bouwkavels schaars. Kavels waar je zelf de regie mag voeren en welke dus niet projectmatig worden gebouwd door een aannemer zijn schaars en vaak erg in trek wanneer ze beschikbaar komen voor verkoop. De kans is dan ook groot dat je meerdere keren jouw perfecte bouwkavel aan je neus voorbij ziet gaan.

Tot dan -voor de gelukkigen onder ons- eindelijk de dag aanbreekt dat de gemeente *jouw* naam noemt tijdens de loting of jouw droomkavel op een andere manier op jouw pad komt. Pak de champagne er maar bij want dit is het begin van een enorm avontuur!

Maar dan? Een huis bouwen doe je vaak maar een keer in je level, dus de kans is groot dat je geen ervaring hebt met wat er volgt. Toen wij in januari 2021 hoorde dat we ingeloot waren en een bouwkavel konden kopen, sloeg na de euforie al snel de stress toe. Want, wat betekend dat eigenlijk, een bouwkavel kopen? En wat moet er überhaupt allemaal gebeuren, voordat de grond daadwerkelijk van jou is?

**Neem een optie op het kavel**

Wanneer je een kavel van een Gemeente in Nederland koopt, krijg je vaak een kosteloze optie op het kavel aangeboden*. Dit is een afgebakende periode, soms 1 maand, soms langer, waarin het kavel voor jou gereserveerd wordt en jij tijd krijgt om na te denken over of je daadwerkelijk tot de koop hiervan wil overgaan. Deze optie geeft jou de tijd om het e.e.a. uit te zoeken voordat de koop definitief wordt. Gebruik deze tijd goed om voor jezelf de belangrijkste zaken op een rijtje te zetten. Denk hierbij aan:

- Ga aan de slag met een eerste ontwerp! Plan eventueel een verkennend gesprek in met een architect om jullie wensen te bespreken. Met een voorlopig ontwerp kan je vervolgens prijsopgaves opvragen bij andere partijen om inzage te krijgen in de bouwkosten;
- Ben je van plan een aannemer in te schakelen welke (delen van) het huis moet gaan bouwen? Ga op tijd in gesprek met de aannemer! In de huidige markt zijn aannemers vaak al helemaal volgeboekt, zorg dus dat je op tijd een aannemer vast legt zodat je een planning kan gaan maken. Ook kan de aannemer alvast op basis van het (eventueel ruwe) ontwerp een inschatting maken van de kosten;
- Ga je zonder aannemer bouwen? Vraag dan bij diverse partijen offertes op om een indicatie te krijgen van de bouwkosten.
- En niet onbelangrijk, ga in gesprek met een financieel adviseur om inzage te krijgen in jouw financiële situatie. Hoeveel hypotheek zou je kunnen lenen en is dit toereikend om het huis van jouw dromen te bouwen?

Benut de tijd die de Gemeente in een optie aanbiedt goed! Het is immers een gratis bedenkperiode waarbij het kavel beschikbaar wordt gehouden voor jou. Een aantal Gemeenten in Nederland biedt ook nog de mogelijkheid aan om deze periode te verlengen tot X aantal maanden, hiervoor worden vaak wel aanvullende kosten in rekening gebracht. Mocht je gedurende of aan het eind van deze periode tot de conclusie komen dat je helaas af moet zien van de bouwplannen, dan heb je het recht de overeenkomst te ontbinden en ben je alleen reserveringskosten verschuldigd. 

Vaak heeft de Gemeente medewerkers in dienst die beschikbaar zijn voor zelfbouwers en hen helpen gedurende dit proces met (gemeente-gerelateerde) vragen, zij kunnen je ook adviseren over eventueel aanvullende vereisten die in deze gemeente van toepassing zijn. Later zullen zij je ook begeleiden bij de omgevingsvergunning en de bouw van de woning.

*Bij particuliere verkoop heb je vaak ook een bedenkperiode, deze is vaak significant korter, maar gebruik de tijd die je hebt goed om de belangrijkste afwegingen te maken.
 


