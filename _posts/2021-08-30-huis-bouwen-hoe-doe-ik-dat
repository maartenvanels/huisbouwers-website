---
layout: post
title:  "Een huis bouwen, hoe doe ik dat?"
tags: [Bouwen]
image: "./assets/images/bouwoverleg.jpg"
---

Bij het bouwen van een huis komt er veel op je af. Een van de eerste, belangrijkste keuzes in het gehele proces is hoe je jouw droomhuis wilt gaan bouwen. Er zijn diverse mogelijkheden, die ieder weer aansluiten op de mate waarin jij betrokken wilt zijn bij de bouw en/of hoeveel budget je kan uittrekken om het jezelf zo makkelijk mogelijk te maken. 

Aannemer in de arm nemen
Veruit de meeste mensen laten hun huis bouwen door een aannemer. Een aannemer ontzorgt en neemt het gehele bouwproces over. Hij* zorgt ervoor dat jouw huis binnen de overeengekomen termijn wordt gebouwd en staat garant voor de kwaliteit en tijdige afronding hiervan. Hij neemt een coördinerende rol aan én is het aanspreekpunt voor jou als opdrachtgever. Kortom, hij houdt zich bezig met de bouw van het huis, het tijdig beschikbaar zijn van de materialen en de vakmannen, maar ook met alle voorbereidende zaken voor de bouw, zoals het regelen van de bouwvergunning en de aansluiting op de nutsvoorzieningen. Zo kan jij je focussen op waar de stopcontacten moeten komen, hoe de keuken eruit komt te zien en welke vloer straks gelegd moet worden. 
+ Ook voor mensen die minder handig zijn of weinig tijd hebben wordt nieuwbouw op deze manier benaderbaar. Ook brengt de aannemer vaak jaren aan ervaring met zich mee, waardoor je niet het wiel opnieuw uit hoeft te vinden maar tijdens de bouw uit deze ervaring geput kan worden. 
- Het inschakelen van een aannemer brengt extra kosten met zich mee, voor zijn diensten moet immers ook betaald worden. Een aannemer rekent al snel X% over het totaal bedrag als kosten voor zijn diensten, maar zet vaak ook nog X% als toeslag op alle materiaal kosten en/of kosten van onderaannemers (zoals een stucadoor). 

Bouwen in eigen beheer/regie
Een andere mogelijkheid is het bouwen in eigen beheer. Dit betekent dat er geen aannemer wordt ingeschakeld, maar de regie over het bouwproject bij jou zelf ligt. Alles wat er moet gebeuren, wordt door jou gecoördineerd en/of uitgevoerd. Alle partijen die betrokken zijn bij de bouw, worden door jou aangestuurd. Alle materialen die benodigd zijn voor de bouw, zijn door jou uitgekozen en besteld. Maar ook ben je zelf verantwoordelijk voor het regelen van de benodigde vergunningen en aansluitingen om ervoor te zorgen dat het huis gebouwd mag worden en aangesloten is. Sommige mensen gaan zelfs zo ver dat ze het huis ook zelf bouwen, indien je niet zo handig bent aangelegd of dat niet ziet zitten, is het belangrijk dat je mensen om je heen verzamelt die het uitvoerende werk voor jou gaan doen. Zo werken wij samen met een ploegje vakmannen, die voor ons het casco/de ruwbouw gaan neerzetten. 
+ Buwen in eigen beheer / regie kan de bouwkosten flink drukken doordat je zelf aannemer speelt. 
- Je bent primair verantwoordelijk voor het op tijd regelen van materialen en een planning, zodat de vakmannen vooruit kunnen. Dit kost erg veel tijd. Dit kan, in combinatie met je fulltime/parttime werkweek, flink oplopen!
- Indien je niet zelf ervaring hebt in de bouw, of mensen om je heen hebt die je hierbij kunnen helpen, kan het erg lastig zijn de juiste vakmannen te vinden. 

Collectief Particulier Opdrachtgeverschap
Tot slot, een andere constructie waarmee je kan bouwen is CPO: Collectief Particulier Opdrachtgeverschap. Kenmerkend voor CPO is dat hierbij een groep mensen samen een bouwproject start en ontwikkeld. Hierbij ben je dus, samen met je toekomstige buren, de projectontwikkelaar van je toekomstige woning. CPO begint met een locatie die beschikbaar is gesteld, bijvoorbeeld door de gemeente, voor CPO. Samen met je toekomstige buren vorm je een vereniging en zijn jullie verantwoordelijk voor het nemen van alle beslissingen, bijvoorbeeld welke architect de huizen mag gaan ontwerpen en welke aannemer het mag gaan bouwen. Vaak wordt CPO begeleidt door een zelfbouwadviseur die als vertegenwoordiger optreedt van de vereniging. Een voordeel van CPO is schaalvoordeel, doordat je groot kan inkopen (voor meerdere huizen tegelijkertijd), kunnen er vaak interessante kortingen afgedwongen worden op materiaalprijzen. Soms zijn er ook nog mogelijkheden voor subsidie vanuit de gemeente voor CPO projecten.

*waar hij wordt gebruikt kan tevens zij worden gelezen. 
